9-шӹ февральын Чавайн лӹмӓн Национальный библиотекӹштӹ Мстислав Сиватеевӹн «Ӓвӓн шӱмжӹ» книгӓжӹн презентаци ылын. Шукы хына ти айошкы миэн. Мстислав Сиватеевӹн ӹзӓжӹ, Климентий Прокопьевич Сиватеев, дӓ мары книгӓ издательство ти книгӓлӓн кокшы шӱлӹшӹм пуэнӹт. Книгӓн пӹтӓришӹ изданижӹм 1968-шӹ ин Аркадий Канюшков йӓмдӹлен дӓ пецӓтлен лыктын, а ӹнде "Ӓвӓн шӱмжӹ" у вӹлвӓл доно дӓ изи вашталтмаш доно угӹц лӓктӹн. Мстислав Прокопьевич Сиватеев ӹшкежӹ 1937-шӹ ин Кырык мары районын Кугилӓсолаэш шачын. Тетя жепшӹ вырсы годым эртен. Ӹрвезӹн йӓнгжӹ ӓвӓ верц карштен дӓ седӹндонат сӓй тӹдӹ сӹлнӹшая корным ташкен.
Вет эдем сирӹжӹ манын, тӹдӹн йӓнгжӹ иктӓ-ма верц тыргыжланышашлык ылеш.
Курымжы кужы ылде гӹнят, тӹдӹ сӹлнӹ шая алыкышты ӹшке кишӓжӹм коден.
Кырык мары драма театр тагачшы кечеш шукы культура томавлӓштӹ (Эмӓн, Пайскырык, Пӹзӹкныр, Виловат) масаклӓ концерт доно анжышывлӓм сусуэмдӹш. А Я.Эшпай лӹмӓн культура томашты "Йӹрӓлтет гӹнь, чоте веселӓ" концерт 14 февральын 18.30. цӓшӹн лиэш. 
Сек шукы анжышы Виловат культура томашты погынен ыльы. Концерт паштек цилӓ культура томавлӓ гӹц анжышывлӓ пуры кымыл доно лӓктевӹ дӓ артиствлӓлӓн таум келесевӹ. Вет масаклӓ сценкывлӓ, веселӓ куштымашвлӓ, лӹмлӹ кырык мары поэтвлӓн лыдышвлӓ нӹнӹнйӓнгӹштӹм ӹвӹртенӹт. А мырывлӓ гишӓнжӹ попашат уке пишок йӓнгеш вазыныт. Сек яжо мырывлӓштӹм Михаил Пекцоркин, Ольга Искоскина, Дария Лахматова, Анжела Сорокина дӓ Настя дон Дима Тораев мыренӹт, тенгеок концертӹн хынавлӓ: Дмитрий Атласкин, Дмитрий Пекцоркин дӓ Дмитрий Юадаров анжышывлӓн кымылым лӱктенӹт. А спектакль гӹц потикӓ лаштыквлӓм артиствлӓ анжыктымы паштек халык сек когон лапам шин. Пишок кердевӹ ваштылтен Светлана Зотина, Наталия Гусянова дӓ Наталия Петрова (кымытынат Мары Эл Республикын заслуженный артисткывлӓ ылыт). Сӓмӹрӹк артиствлӓӓт халыкын кымылым пишок луктевӹ, тидӹ Николай Марышев, Анжела Сорокина, Елена Васильева дӓ Михаил Анисимов. Концертӹм шӹнден Кырык мары театрын тӹнг режиссержы Ольга Искоскина.

Театр улы кымылын халыкым ӹшке концертвлӓшкӹжӹ анзыкылажат ӱжеш. Нӹнӹ эче 10 февральын Микрӓк культура томашты, 11 февральын - Макарсир дӓ Йоласал культура томавлӓштӹ, 21 - шӹ февральын Кулаковышты, 22 февральын Усола культура томашты дӓ 23 -шы февральын - Картук культура томашты эртӓрӓлтӹт.

Програмын историжӹ кужы. Цикл эфирыш 1991 и гыц лӓктӓш тӹнгӓлӹн. Тӹнӓм Марла телевидинӹштӹ вещаним кымшы, кырык мары кугижӓнӹш, йӹлмӹ доно лыкташ тӹнгӓлӹнӹт. Програмын тӹнг цельжы – кырык мары халыкын первиш да кӹзӹтшӹ овуцажым, йӹлмӹжӹм, культурыжым, историжӹм переген анжыктымаш.
Мӓ тӓлӓндӓ передачын фонд гӹц йиш репортажвлӓм, киновлӓм дӓ театральный постановкывлӓм анжыктенӓ.